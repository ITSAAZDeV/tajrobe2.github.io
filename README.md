تجربه‌های کاری
-----------7

شاید شما سایت جاب‌گای را به یاد داشته باشید؛ سایتی برای به اشتراک گذاری تجربه کاری/مصاحبه کاری افراد مختلف در شرکت های مختلف، چیزی مشابه Glassdoor.com. در آنجا افراد می‌توانستند تجربیات مثبت/منفی درباره‌ی شرکت‌ها بنویسند. متاسفانه این شفافیت و دموکراسی به مذاق برخی شرکت‌ها و کارفرمایان خوش نیامد و در چند مرحله برای این سایت مشکل درست کردند و در نهایت موجبات تعطیلی آن را فراهم کردند.

همیشه افرادی هستند که شفافیت را دوست ندارند و متاسفانه در کشور ما، بعضی از این افراد، قدرت این را دارند که فراتر از هر قانونی عمل کنند؛ اما راه‌حل چیست؟ به نظر ما راه‌حل را می‌توان در حرکت‌ها و مشارکت‌های جمعی جستجو کرد. ما می‌توانیم از حق [ناشناس ماندن در اینترنت](https://en.wikipedia.org/wiki/Anonymity#Anonymity_on_the_Internet) استفاده کنیم و همزمان به بهترشدن کیفیت زندگی کاری خودمان کمک کنیم.

احتمالاً برای شما هم پیش آمده که محل کار جدیدتان در نگاه اول خیلی خوب باشد، اما کم‌کم مشکلاتی نمایان می‌شود، مشکلاتی که درموردشان حرفی در جلسه‌ی مصاحبه زده نشده بود؛ شاید شما از آن شرکت رفتید و بعد برای نفر بعدی که به جای شما به آن شرکت آمده، همان مشکلات سابق شما تکرار شود. دلیل وجود این سایت شکستن این سیکل معیوب هست. تجربه‌های نوشته شده هم می‌تواند برای کارمندها مفید باشد و هم برای هر شرکتی که دغدغه‌ی رشد و بهبود دارد؛ صدالبته که همه‌ی تجربه‌های نوشته شده بی‌طرف نیستند و شاید عده‌ای با غرض‌ورزی چیزی نوشته باشند؛ مشابه تمام اطلاعاتی که در اینترنت می‌بینیم، قضاوت نهایی بر عهده‌ی خود ماست.

ثبت تجربه‌ی کاری
----------------

برای ثبت تجربه‌ی کاری، نام شرکت مورد نظر را [جستجو](https://tajrobe.github.io/search) کنید، به صفحه‌ی شرکت رفته و از لینک سبز رنگ بالای صفحه، وارد فرم ثبت تجربه‌ی کاری شوید و تجربه‌ی خود را بنویسید.

پاسخ شرکت‌ها
------------

هر شرکت در صورت تمایل می‌تواند به تجربه‌های کاری ثبت شده در مورد خودش پاسخ بدهد. پاسخ خود را درباره‌ی هر تجربه‌ی کاربری، به آدرس ایمیل ما (tajrobe98 در جیمیل) بفرستید تا آن را منتشر کنیم.

ویرایش تجربه‌ی کاری
-------------------

در صفحه‌ی ثبت تجربه‌ی کاری، علاوه بر سایر اطلاعات تجربه‌ی شما، یک آدرس ایمیل هم از شما خواسته می‌شود که به صورت md5 ذخیره می‌شود. اگر می‌خواهید تجربه‌ی کاری که نوشتید ویرایش/حذف شود؛ باید از طریق همان ایمیل که قبلا در آن فرم ثبت کردید به ما ایمیل بزنید (tajrobe98 در جیمیل).

اطلاعاتی درباره این پروژه
-------------------------

داده‌ی اولیه‌ی این پروژه از دیتای crawl شده‌ موجود در چند ریپازیتوری گیت‌هاب (مثل [+](https://github.com/RaminNietzsche/jobguy)) استفاده کرده است. این سایت در حقیقت یک [ریپازیتوری گیت‌هاب](https://github.com/tajrobe/tajrobe.github.io) است که از قابلیت [GitHub Pages](https://pages.github.com/) استفاده می‌کند. تمام کد و دیتای این سایت به صورت متن‌باز در ریپازیتوری گیت‌هاب پروژه وجود دارد. برای طراحی قالب سایت از سه ریپازیتوری [+](https://github.com/janczizikow/sleek)، [+](https://github.com/kimfucious/sakura) و [+](https://github.com/daviddarnes/alembic) استفاده شده است.

امکانات این سایت شامل جستجوی اطلاعات شرکت‌ها، نمایش اطلاعات، مشاهده و ثبت تجربه‌ی کاری و امتیازدهی به شرکتهاست. امکان مشارکت و تغییر اطلاعات شرکت‌ها و مشخصات و قالب سایت برای همه وجود دارد، اما فکر می‌کنیم تجربه‌های ثبت شده بایستی فقط توسط نویسنده‌ی آن تجربه مورد ویرایش قرار بگیرد. این پروژه برای سود مالی ایجاد نشده است و فاقد هرگونه اهداف مالی است؛ همچنین هیچ ابزار و اسکریپت آنالیز و ردیابی فعالیت کاربران نظیر آمارگیرها و... روی آن وجود ندارد.

لطفا با نوشتن تجربیات کاری خود، [گزارش](https://github.com/tajrobe/tajrobe.github.io/issues/new) یا اصلاح باگ‌ها و مشکلات، [بحث و نظر](https://github.com/tajrobe/tajrobe.github.io/issues) درخصوص بهتر شدن امکانات و محتوی سایت و... به این پروژه کمک کنید.

تماس با ما
----------

[ریپازیتوری گیت‌هاب](https://github.com/tajrobe/tajrobe.github.io) - [Issues](https://github.com/tajrobe/tajrobe.github.io/issues)  
اگر به هر دلیلی تمایل به مشارکت از طریق گیت‌هاب را ندارید، می‌توانید از طریق ارسال ایمیل در این پروژه مشارکت کنید؛ ایمیل ما: tajrobe98 در جیمیل
